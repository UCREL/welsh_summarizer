Roedd Y Mwyaf Parchedig Alfred Augustus Mathews BA BD (7 Chwefror 1864 - 12 Awst 1946)  yn offeiriad Anglicanaidd Gymreig a oedd yn nodedig fel chwaraewr rygbi'r undeb yn ei ieuenctid.
Roedd yn cynrychioli Clwb Rygbi Llanbedr Pont Steffan ar lefel clwb a chwaraeodd un gêm ryngwladol dros Gymru.
Cefndir Ganwyd Mathews yn y Rhymni, Sir Fynwy yn blentyn i Jenkin Mathews, cyfrifydd i gwmni haearn, ac Elizabeth Matilda (née Hughes) ei wraig.
Derbyniodd ei addysg yng Ngholeg Llanymddyfri cyn mynd ymlaen i Goleg Dewi Sant, Llanbedr Pont Steffan i hyfforddi ar gyfer y weinidogaeth Anglicanaidd.
Graddiodd o goleg Llanbedr gyda BA ym 1887 A BD ym 1888.
Ym 1898 priododd Ethel Frances Evans, merch y Dr Edward Beynon Evans, Abertawe.
Bu iddynt fab a phum merch.
Eu merch ieuengaf, Barbara Muriel, oedd Barbara Brooke, Barwnes Brooke o Ystradfellte.
Daeth Arthur Kenneth, eu mab, hefyd yn offeiriad yn Eglwys Loegr.
Gyrfa Eglwysig Cafodd Mathews ei ordeinio yn giwrad gan Y Gwir Parchedig William Basil Jones, Esgob Tyddewi, mewn oedfa ordeinio cyffredinol a gynhaliwyd yn Eglwys y Plwyf, Abergwili, ar ddydd Sul, 6 Mawrth 1887.
Wedi ei ordeinio fe'i penodwyd yn giwrad ar Eglwys y Drindod Sanctaidd, Abertawe.
Ordeiniwyd Mathews i'r offeiriadaeth gyflawn ym 1888.
Pan roddodd y Parch.
J. G. Gauntlett, Ficer Eglwys y Drindod Sanctaidd, y gorau i'w ficeriaeth ym 1893, mynegodd y gynulleidfa i'r Esgob eu hawydd cryf y dylid penodi ei gurad gweithgar a phoblogaidd i'w olynu.
Cytunodd yr Esgob a chafodd Mathews ei ddyrchafu yn Ficer y plwyf.
Ar ôl pedair blynedd fel ficer Y Drindod Sanctaidd symudodd Mathews i wasanaethu fel ficer Eglwys St Pedr, Blaenafon, lle arhosodd hyd 1904.
Ym 1904 cafodd ei benodi yn Ficer Eglwys St Paul, Casnewydd lle arhosodd hyd 1933 ond wedi ei ddyrchafu o'r ficeriaeth i fod yn Ganon Mynwy a Deon Gwledig Casnewydd ym 1930.
Ym 1933 derbyniodd bywoliaeth Caerwent lle arhosodd hyd ei farwolaeth.
Gyrfa rygbi Dechreuodd Mathews chwarae rygbi yn ifanc, gan ymgymryd â'r gamp fel bachgen ysgol yng Ngholeg Llanymddyfri.
Parhaodd i chwarae'r pan aeth i goleg Dewi Sant, gan chwarae yn gyntaf i dîm y coleg ac yna i dîm tref Llanbedr.
Dim ond un gêm a chwaraeodd Mathews i Gymru, pan wynebodd Cymru'r Alban yn yr ail gêm a'r olaf o Bencampwriaeth y Pedair Gwlad 1886.
Cafodd y gêm ei chwarae ar Barc yr Arfau, Caerdydd, a bu Mathews yn chwarae yn safle'r hanerwr, gan gymryd lle'r capten Charlie Newman, a chael ei  bartneru â William Stadden o Gaerdydd.
Roedd y gêm yn ornest bwysig yn hanes rygbi, gan mai hon oedd y gêm ryngwladol gyntaf i weld y defnydd o'r system pedwar trichwarterwr, a gyflwynwyd gan Frank Hancock .
Ni aeth y gêm yn dda i Gymru a rhoddwyd y gorau i’r system ar ganol y gêm, a achosodd ddryswch pellach, gan arwain at fuddugoliaeth syml i’r Alban.
Ail-ddewiswyd Newman i'w swydd ar gyfer y tymor olynol, ac ni chynrychiolodd Mathews Gymru mewn rygbi eto.
Er gwaethaf diwedd ar ei yrfa ryngwladol, ymunodd Mathews yn ddiweddarach â Chlwb Rygbi haen uchaf Abertawe, ac roedd yn rhan o'r tîm a wynebodd Seland Newydd ar eu taith ym 1888.
Gemau rhyngwladol Cymru   yr Alban 1886  Marwolaeth Bu Mathews farw ym Malpas, Casnewydd yn 82 mlwydd oed, claddwyd ei weddillion ym mynwent Eglwys St Mair, Llanwern.
Llyfryddiaeth Godwin, Terry (1984).
The International Rugby Championship 1883-1983.
Grafton Street, Llundain: Willow Books.
ISBN 0-00-218060-X.
Griffiths, Terry (1987).
The Phoenix Book of International Rugby Records.
Llundain: Phoenix House.
ISBN 0-460-07003-7.
Smith, David; Williams, Gareth (1980).
Fields of Praise: The Official History of The Welsh Rugby Union.
Caerdydd: Gwasg Prifysgol Cymru.
ISBN 0-7083-0766-3.
Cyfeiriadau